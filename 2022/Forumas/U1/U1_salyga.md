**U1. Žiogai.**
Žiogų taikliojo šuoliavimo varžybų metu vyksta rungtis, kurios esmė – šuoliuoti nuo vieno akmens ant kito laikantis tam tikrų taisyklių.
Akmenys yra išdėstyti apskritimu ir paeiliui sunumeruoti (pirmojo akmens numeris yra 1). Atliekant rungtį šuoliuoti galima abiem kryptimis (prieš ir
pagal laikrodžio rodyklę). Taip pat rungties metu kiekvienam žiogui yra leidžiama atlikti kelių skirtingų ilgių šuolius.
Šuolio ilgis yra apskaičiuojamas prie peršoktų akmenų skaičiaus pridėjus vienetą (pavyzdžiui, peršokant nuo pirmojo
akmens ant antrojo yra atliekamas šuolis, kurio ilgis yra lygus 1, o šuolio nuo antrojo akmens ant penktojo ilgis yra 3).
Rungties tikslas – pradėjus šuoliuoti nuo pradinio akmens, kuo greičiau pasiekti akmenį su konkrečiu numeriu. Akmuo
yra vadinamas pasiekiamu, jei pradėjus šuoliuoti nuo pradinio akmens jį galima pasiekti baigtiniu skaičiumi šuolių.
Varžybų organizatoriams reikia nustatyti, kurie akmenys nėra pasiekiami. Parašykite programą akmenų, kurie nėra
pasiekiami, numerių radimui.

**Duomenys.** Tekstinio failo 'U1.txt' pirmojoje eilutėje yra pateiktas bendras akmenų skaičius N (3 ≤ N ≤ 1000). Antrojoje
eilutėje yra nurodytas akmens, nuo kurio žiogai pradeda šuoliuoti, numeris P (1 ≤ P ≤ N). Trečiojoje eilutėje esantis
natūralusis skaičius M (1 ≤ M ≤ N – 1) nurodo galimų vieno šuolio ilgių skaičių. Likusiose M eilučių yra pateikti leistini
šuolių ilgiai (natūralieji skaičiai, < N).

**Rezultatai.** Ekrane atskirdami tarpo simboliais didėjimo tvarka atspausdinkite akmenų, kurie nėra pasiekiami,
numerius. Jei tokių akmenų nėra, atspausdinkite skaičių 0.
